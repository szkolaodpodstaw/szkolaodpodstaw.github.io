---
title: "10x10: Grudzień"
# meta title
meta_title: ""
# meta description
description: "Rola relacji w wychowaniu, bazar pedagogiczny, jak się w tym odnaleźć"
# save as draft
draft: false
---

## 10x10: Grudzień, rola relacji w wychowaniu, bazar pedagogiczny, jak się w tym odnaleźć 

Jestem żoną, matką, mężem, ojcem, nauczycielem, ekspertem – utożsamiamy się w relacji do innych. Bez relacji nie wiedzielibyśmy, kim jesteśmy! Nawet to, co wydaje się „wewnętrzne” – tożsamość, samoocena, rozwój osobisty – kształtuje się w relacyjnym kontekście. Jaka jest rola relacji w wychowaniu? Jak wpływają na autonomię i poczucie sprawczości?

Lektura książki „Współczesna pedagogika” pozostawiła mnie z pytaniami: Co do czego mamy konsensus? Jak się w tym odnaleźć? Jak przełożyć wiedzę na praktykę? Zadałam je Magdzie Leczkowskiej, która tłumaczy to obrazowo.

### Bazar pedagogiczny
Zamiast konsensusu mamy wychowawczy bazar pełen różnych, czasem sprzecznych, ofert. Na straganach mamy gotowe rozwiązania: narzędzia, komunikaty i zasady. Wszystkie wyrastają z trzech podejść: kolektywnego (dobro grupy), indywidualnego (dobro jednostki) i personalistycznego (równowaga – dobro grupy i jednostki są połączone). To one określają charakter relacji między wychowawcą a wychowankiem.

### Olimp i Tron
Dwie skrajności relacji: wychowawca na Olimpie narzuca kierunek, a u stóp Tronu zaspokaja potrzeby (mylone także z zachciankami) dziecka. Z Olimpu można spaść pod Tron – zdarza się to, gdy wychowawca nagle porzuca surowe zasady. Przykłady: od „Musisz”, „Takie są zasady” do „To tylko dziecko”, „Jeszcze ma czas”.

### Sprzężenie
Jest to relacja dwóch równych sobie osób, których wewnętrzne światy wzajemnie na siebie oddziałują. Umożliwia to dialog, w którym wychowawca jako dojrzalszy ma inicjatywę. Sprzężenie rozwija obydwie osoby ku wartościom. Przykłady: „Ja się nie zgadzam na to”, „Co wybierasz?”, „Widzę, że się starasz”.

### O co chodzi?
Na Olimpie panuje siła wyższa. Kierunek ustalony jest odgórnie. Wychowawca jest jedynie przekaźnikiem. Na tronie panuje wychowanek, za którym podążamy. Pozornie ma pełną autonomię, ale Tron buduje przekonanie o wyjątkowości (specjalnym traktowaniu). W sprzężeniu panuje dialog rozumiany jako postawa (nie tylko rozmowa). Kierunek wyznaczają wartości. Ważna jest także refleksyjność (dialog wewnętrzny) oraz szczerość – nie jestem ideałem na Olimpie, ale próbuję. To dla mnie prawdziwe odkrycie: nie tyle chodzi o metody, ile o wychowawcę.

### Co to oznacza w praktyce?
Nie ma drogi na skróty. Dialog wymaga czasu, uwagi i otwartości na zmianę schematów. Przykłady: z „Autorytet wynika z roli” na „Autorytet wynika z kompetencji interpersonalnych” lub z „Brak kontroli to chaos” na „Brak kontroli to przestrzeń do nauki i współpracy”. Tylko jak zmienić schemat, którego nie zauważamy, lub nie potrafimy zmienić? I znowu chodzi o relacje – tym razem z drugim wychowawcą. Magda proponuje rozmowy rodziców o wychowaniu. Także przykład szkoły w Radowie Małym, o której pisałem w listopadzie, przypomina prostą prawdę: zmiana jest łatwiejsza, gdy nie działamy w pojedynkę. Potrzebujemy innych.

### Spotkanie z Magdą Leczkowską 
Rozmawiamy o wychowaniu: Czy współczesna pedagogika w ogóle istnieje?

{{< youtube STwMD81NjUA >}}
<br>
{{< youtube -C7aYY5bgmc >}}
<br>
{{< youtube 7rm1liRoEEo >}}
<br>
{{< youtube hGaERVGMkmE >}}

